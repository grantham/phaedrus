<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <meta charset="utf-8" />
    <title>APPENDIX</title>
    <link rel="stylesheet" type="text/css" href="./style.css" />
  </head>
  <body>
    <br/>
    <div class="liber">
      <h3>PHAEDRI AUGUSTI LIBERTI</h3>
      <h1>FABULARUM AESOPIARUM</h1>
      <h2>APPENDIX</h2>
      <h3>Fabulae Novae</h3>
    </div>

  
<div class="poem">
<h3 id="fabula-1">Fabula 1</h3>  
<p class="poem-title">Simius et vulpes:  Avarum etiam quod sibi superest non libenter dare.</p>

<figure class="illustration">
  <img src="images/l6-f1-533-57-113-stein-Simius_et_uulpes.png"
       alt="simius et vulpes" />
  <figcaption>Vulpem rogabat partem caudae simius...
  </figcaption>
</figure>

<p class="ln">Vulpem rogabat partem caudae simius, </p>
<p class="ln">Contegere honeste posset ut nudas nates; </p>
<p class="ln">Cui sic maligna: Longior fiat licet, </p>
<p class="ln">Tamen illam citius per lutum et spinas traham, </p>
<p class="ln">Quam parvam quamvis partem impertiar tibi. <span class="ln-no">5</span></p>

<figure class="illustration">
  <img src="images/l6-f1_barlow_Simius-et-vulpes.png"/>
  <figcaption>...tamen illam citius per lutum et spinas traham...</figcaption>
</figure>

</div> 

<div class="poem">
<h3 id="fabula-2">Fabula 2</h3>  
<p class="poem-title">Auctor:  Non esse plus aequo petendum.</p>

<p class="ln">Arbitrio si natura finxisset meo </p> 
<p class="ln">Genus mortale, longe foret instructius: </p> 
<p class="ln">Nam cuncta nobis attribuisset commoda, </p>
<p class="ln">Quaecumque indulgens Fortuna animali dedit: </p>
<p class="ln">Elephanti vires, et leonis impetum, <span class="ln-no">5</span></p>
<p class="ln">Cornicis aevum, gloriam tauri trucis, </p>
<p class="ln">Equi velocis placidam mansuetudinem, </p>
<p class="ln">Et adesset homini sua tamen sollertia. </p>
<p class="ln">Nimirum in caelo secum ridet Iuppiter, </p>
<p class="ln">Haec qui negavit magno consilio homini, <span class="ln-no">10</span></p>
<p class="ln">Ne sceptrum mundi raperet nostra audacia. </p>
<p class="ln">Ergo contenti munere invicti Iovis </p>
<p class="ln">Fatalis annos decurramus temporis, </p>
<p class="ln">Nec plus conemur quam sinit mortalitas. </p>

</div> 


<div class="poem">
<h3 id="fabula-3">Fabula 3</h3>  
<p class="poem-title">Mercurius et duae mulieres:  De eodem alia fabella.</p>

<p class="ln">Mercurium hospitio mulieres olim duae </p>
<p class="ln">Illiberali et sordido receperant:  </p>
<p class="ln">Quarum una in cunis parvum habebat filium, </p>
<p class="ln">Quaestus placebat alteri meretricius. </p>
<p class="ln">Ergo ut referret gratiam officiis parem, <span class="ln-no">5</span></p>
<p class="ln">Abiturus et iam limen excedens ait: </p>
<p class="ln">Deum videtis; tribuam vobis protinus </p>
<p class="ln">Quod quaeque optarit. Mater suppliciter rogat </p>
<p class="ln">Barbatum ut videat natum quam primum suum; </p>
<p class="ln">Moecha ut sequatur sese quicquid tetigerit. <span class="ln-no">10</span></p>
<p class="ln">Volat Mercurius, intro redeunt mulieres. </p>
<p class="ln">Barbatus infans ecce vagitus ciet. </p>
<p class="ln">Id forte meretrix cum rideret validius, </p>
<p class="ln">Nares replentur umore, ut fieri solet. </p>
<p class="ln">Emungere igitur se volens prendit manu <span class="ln-no">15</span></p>
<p class="ln">Traxitque ad terram nasi longitudinem, </p>
<p class="ln">Et aliam ridens ipsa ridenda exstitit. </p>

</div>

<div class="poem">
<h3 id="fabula-4">Fabula 4</h3>  
<p class="poem-title">Prometheus et Dolus:  De veritate et mendacio.</p>

<p class="ln">Olim Prometheus saeculi figulus novi </p>
<p class="ln">Cura subtili Veritatem fecerat, </p>
<p class="ln">Ut iura posset inter homines reddere.  </p>
<p class="ln">Subito accersitus nuntio magni Iovis </p>
<p class="ln">Commendat officinam fallaci Dolo, <span class="ln-no">5</span></p>
<p class="ln">In disciplinam nuper quem receperat. </p>
<p class="ln">Hic studio accensus, facie simulacrum pari, </p>
<p class="ln">Una statura, simile et membris omnibus, </p>
<p class="ln">Dum tempus habuit, callida finxit manu. </p>
<p class="ln">Quod prope iam totum mire cum positum foret, <span class="ln-no">10</span></p>
<p class="ln">Lutum ad faciendos illi defecit pedes. </p>
<p class="ln">Redit magister; quo festinanter Dolus </p>
<p class="ln">Metu turbatus in suo sedit loco. </p>
<p class="ln">Mirans Prometheus tantam similitudinem, </p>
<p class="ln">Propriae videri voluit artis gloriam. <span class="ln-no">15</span></p>
<p class="ln">Igitur fornaci pariter duo signa intulit; </p>
<p class="ln">Quibus percoctis atque infuso spiritu, </p>
<p class="ln">Modesto gressu sancta incessit Veritas; </p>
<p class="ln">At trunca species haesit in vestigio. </p>
<p class="ln">Tunc falsa imago atque operis furtivi labor <span class="ln-no">20</span></p>
<p class="ln">Mendacium appellatum est; quod negantibus </p>
<p class="ln">Pedes habere facile et ipse assentio. </p>

</div>


<div class="poem">
<h3 id="fabula-5">Fabula 5</h3>  
<p class="poem-title">Auctor:  Sensum aestimandum esse non verba.</p>

<p class="ln">Ixion quod versari narratur rota, </p>
<p class="ln">Volubilem Fortunam iactari docet. </p>
<p class="ln">Adversus altos Sisyphus montes agit </p>
<p class="ln">Saxum labore summo, quod de vertice </p>
<p class="ln">Sudore semper irrito revolvitur, <span class="ln-no">5</span></p>
<p class="ln">Ostendit hominum sine fine esse miserias. </p>
<p class="ln">Quod stans in amne Tantalus medio sitit, </p>
<p class="ln">Avari describuntur, quos circumfluit </p>
<p class="ln">Usus bonorum, sed nil possunt tangere. </p>
<p class="ln">Urnis scelestas Danaides portant aquas, <span class="ln-no">10</span></p>
<p class="ln">Pertusa nec complere possunt dolia; </p>
<p class="ln">Immo luxuriae quicquid dederis perfluet. </p>
<p class="ln">Novem porrectus Tityos est per iugera, </p>
<p class="ln">Tristi renatum suggerens poenae iecur; </p>
<p class="ln">Quo quis maiorem possidet terrae locum, <span class="ln-no">15</span></p>
<p class="ln">Hoc demonstratur cura graviore affici. </p>
<p class="ln">Consulto involvit veritatem antiquitas, </p>
<p class="ln">Ut sapiens intellegeret, erraret rudis.  </p>

</div>  


<div class="poem">
<h3 id="fabula-6">Fabula 6</h3>  
<p class="poem-title">Auctor.</p>

<p class="ln">Utilius nobis quid sit dic, Phoebe, obsecro, </p>
<p class="ln">Qui Delphos et formosum Parnasum incolis. </p>
<p class="ln">Quid hoc? sacratae vatis horrescunt comae, </p>
<p class="ln">Tripodes moventur, mugit adytis Religio, </p>
<p class="ln">Tremuntque lauri et ipse pallescit dies. <span class="ln-no">5</span></p>
<p class="ln">Voces resolvit icta Python numine: </p>
<p class="ln">Audite, gentes, Delii monitus dei: </p>
<p class="ln">Pietatem colite; vota superis reddite; </p>
<p class="ln">Patriam, parentes, natos, castas coniuges </p>
<p class="ln">Defendite armis, hostem ferro pellite; <span class="ln-no">10</span></p>
<p class="ln">Amicos sublevate; miseris parcite; </p>
<p class="ln">Bonis favete, subdolis ite obviam; </p>
<p class="ln">Delicta vindicate; &#2020;cohibete impios; </p>
<p class="ln">Punite turpi thalamos qui violant stupro; </p>
<p class="ln">Malos cavete; nulli nimium credite. <span class="ln-no">15</span></p>
<p class="ln">Haec elocuta concidit virgo furens: </p>
<p class="ln">Furens profecto, nam quae dixit perdidit. </p>

</div>

<div class="poem">
<h3 id="fabula-7">Fabula 7</h3>  
<p class="poem-title">Aesopus et scriptor.</p>

<p class="ln">Aesopo quidam scripta recitarat mala, </p>
<p class="ln">In quis inepte multum se iactaverat.  </p>
<p class="ln">Scire ergo cupiens quidnam sentiret senex, </p>
<p class="ln">Numquid tibi inquit visus sum superbior? </p>
<p class="ln">Haud vana nobis ingeni fiducia est. <span class="ln-no">5</span></p>
<p class="ln">Confectus ille pessimo volumine: </p>
<p class="ln">Ego inquit quod te laudas vehementer probo, </p>
<p class="ln">Namque hoc ab alio numquam continget tibi. </p>

</div>

<div class="poem">
<h3 id="fabula-8">Fabula 8</h3>  
<p class="poem-title">Pompeius Magnus et eius miles:  Quam difficile sit hominem nosse.</p>

<p class="ln">Magni Pompei miles vasti corporis </p>
<p class="ln">Fracte loquendo et ambulando molliter </p>
<p class="ln">Famam cinaedi traxerat certissimam. </p>
<p class="ln">Hic insidiatus nocte iumentis ducis, </p>
<p class="ln">Cum veste et auro et magno argenti pondere <span class="ln-no">5</span></p>
<p class="ln">Avertit mulos. Factum rumor dissipat; </p>
<p class="ln">Arguitur miles, rapitur in praetorium. </p>
<p class="ln">Tum Magnus: Quid ais? tune me, commilito, </p>
<p class="ln">Spoliare es ausus? Ille continuo exscreat </p>
<p class="ln">Sibi in sinistram et sputum digitis dissipat. <span class="ln-no">10</span></p>
<p class="ln">Sic, imperator, oculi exstillescant mei, </p>
<p class="ln">Si vidi aut tetigi. Tum vir animi simplicis </p>
<p class="ln">Id dedecus castrorum propelli iubet, </p>
<p class="ln">Nec cadere in illum credit tantam audaciam.  </p>
<p class="ln">Breve tempus intercessit, et fidens manu <span class="ln-no">15</span></p>
<p class="ln">Unum e Romanis provocabat barbarus. </p>
<p class="ln">Sibi quisque metuit; primi mussitant duces. </p>
<p class="ln">Tandem cinaedus habitu, sed Mars viribus, </p>
<p class="ln">Adit sedentem pro tribunali ducem, </p>
<p class="ln">Et voce molli: Licet? Enimvero eici <span class="ln-no">20</span></p>
<p class="ln">Virum ut in re atroci Magnus stomachans imperat. </p>
<p class="ln">Tum quidam senior ex amicis principis: </p>
<p class="ln">Hunc ego committi satius fortunae arbitror, </p>
<p class="ln">In quo iactura levis est, quam fortem virum, </p>
<p class="ln">Qui casu victus temeritatis te arguat. <span class="ln-no">25</span></p>
<p class="ln">Assensit Magnus et permisit militi </p>
<p class="ln">Prodire contra; qui mirante exercitu, </p>
<p class="ln">Dicto celerius hostis abscidit caput </p>
<p class="ln">Victorque rediit. His tunc Pompeius super: </p>
<p class="ln">Corona, miles, equidem te dono libens, <span class="ln-no">30</span></p>
<p class="ln">Quia vindicasti laudem Romani imperi; </p>
<p class="ln">Sed exstillescant oculi sic inquit mei, </p>
<p class="ln">Turpe illud imitans ius iurandum militis, </p>
<p class="ln">Nisi tu abstulisti sarcinas nuper meas.  </p>

</div>

<div class="poem">
<h3 id="fabula-9">Fabula 9</h3>  
<p class="poem-title">Iuno, Venus et gallina.</p>

<figure class="illustration">
  <img src="images/l6-f11-539-48-101-stein-Iuno_Venus_et_gallina.png"
       alt="feminae et gallina adstarent" />
  <figcaption>Risisse Iuno dicitur Veneris iocos, quia per gallinam denotarit feminas.
  </figcaption>
</figure>

<p class="ln">Cum castitatem Iuno laudaret suam, </p>
<p class="ln">Iucunditatis causam haud depellit Venus, </p>
<p class="ln">Nullamque ut affirmaret esse illi parem, </p>
<p class="ln">Interrogasse sic gallinam dicitur: </p>
<p class="ln">Dic sodes quanto possis satiari cibo. <span class="ln-no">5</span></p>
<p class="ln">Respondit illa: Quicquid dederis, satis erit, </p>
<p class="ln">Sic ut concedas pedibus aliquid scalpere. </p>
<p class="ln">Ne scalpas inquit satis est modius tritici? </p>
<p class="ln">Plane, immo nimium est, sed permittes scalpere? </p>
<p class="ln">Ex toto, ne quid scalpas, quid desideras? <span class="ln-no">10</span></p>
<p class="ln">Tum denique illa fassa est naturae malum: </p>
<p class="ln">Licet horreum mi pateat, ego scalpam tamen. </p>
<p class="ln">Risisse Iuno dicitur Veneris iocos, </p>
<p class="ln">Quia per gallinam denotarit feminas.  </p>

</div>

<div class="poem">
<h3 id="fabula-10">Fabula 10</h3>  
<p class="poem-title">Paterfamilias et Aesopus:  Quomodo domanda sit ferox iuventus.</p>

<p class="ln">Paterfamilias saevum habebat filium. </p>
<p class="ln">Hic e conspectu cum patris recesserat, </p>
<p class="ln">Verberibus servos afficiebat plurimis </p>
<p class="ln">Et exercebat fervidam adulescentiam. </p>
<p class="ln">Aesopus ergo narrat hoc breviter seni: <span class="ln-no">5</span></p>
<p class="ln">Quidam iuvenco vetulum adiungebat bovem. </p>
<p class="ln">Is cum refugiens impari collo iugum </p>
<p class="ln">Aetatis excusaret vires languidas: </p>
<p class="ln">Non est quod timeas, inquit illi rusticus; </p>
<p class="ln">Non ut labores dico, sed ut istum domes, <span class="ln-no">10</span></p>
<p class="ln">Qui calce et cornu multos reddit debiles. </p>
<p class="ln">Et tu nisi istum tecum assidue detines </p>
<p class="ln">Feroxque ingenium comprimis clementia, </p>
<p class="ln">Vide ne querela maior accrescat domus. </p>
<p class="ln">Atrocitati mansuetudo est remedium. <span class="ln-no">15</span></p>

</div>

<div class="poem">
<h3 id="fabula-11">Fabula 11</h3>  
<p class="poem-title">Aesopus et victor gymnicus:  Quomodo conprimatur aliquando iactantia.</p>

<p class="ln">Victorem forte gymnici certaminis </p>
<p class="ln">Iactantiorem cum vidisset Phryx sophus,  </p>
<p class="ln">Interrogavit an plus adversarius </p>
<p class="ln">Valuisset eius. Ille: Ne istud dixeris; </p>
<p class="ln">Multo fuere vires maiores meae. <span class="ln-no">5</span></p>
<p class="ln">Quod inquit ergo, stulte, meruisti decus, </p>
<p class="ln">Minus valentem si vicisti fortior? </p>
<p class="ln">Ferendus esses, forte si te diceres </p>
<p class="ln">Superasse, melior qui fuisset viribus. </p>

</div>

<div class="poem">
<h3 id="fabula-12">Fabula 12</h3>  
<p class="poem-title">Asinus ad lyram.</p>

<p class="ln">Asinus iacentem vidit in prato lyram. </p>
<p class="ln">Accessit et temptavit chordas ungula; </p>
<p class="ln">Sonuere tactae. Bella res sed mehercules </p>
<p class="ln">Male cessit inquit artis quia sum nescius. </p>
<p class="ln">Si repperisset aliquis hanc prudentior, <span class="ln-no">5</span></p>
<p class="ln">Divinis aures oblectasset cantibus. </p>
<p class="ln">Sic saepe ingenia calamitate intercidunt. </p>

</div>

<div class="poem">
<h3 id="fabula-13">Fabula 13</h3>  
<p class="poem-title">Mulier vidua et miles:  Quanta sit inconstantia et libido mulierum.</p>

<figure class="illustration">
  <img src="images/l6-f15-543-49-103-stein-Vidua_et_miles.png"
       alt="femina et homo soluvunt laqueum in faucem mortui" />
  <figcaption>...desideratum est corpus ex una cruce.
  </figcaption>
</figure>

<p class="ln">Per aliquot annos quaedam dilectum virum </p>
<p class="ln">Amisit et sarcophago corpus condidit;  </p>
<p class="ln">A quo revelli nullo cum posset modo </p>
<p class="ln">Et in sepulcro lugens vitam degeret, </p>
<p class="ln">Claram assecuta est famam castae virginis. <span class="ln-no">5</span></p>
<p class="ln">Interea fanum qui compilarant Iovis, </p>
<p class="ln">Cruci suffixi luerunt poenas numini. </p>
<p class="ln">Horum reliquias ne quis posset tollere, </p>
<p class="ln">Custodes dantur milites cadaverum </p>
<p class="ln">Monumentum iuxta mulier quo se incluserat. <span class="ln-no">10</span></p>
<p class="ln">Aliquando sitiens unus de custodibus </p>
<p class="ln">Aquam rogavit media nocte ancillulam, </p>
<p class="ln">Quae forte dominae tunc assistebat suae </p>
<p class="ln">Dormitum eunti; namque lucubraverat </p>
<p class="ln">Et usque in serum vigilias perduxerat. <span class="ln-no">15</span></p>
<p class="ln">Paulum reclusis foribus miles prospicit </p>
<p class="ln">Videtque et aegram et facie pulchra feminam. </p>
<p class="ln">Corruptus animus ilico succenditur </p>
<p class="ln">Et uritur impudentis sensim cupiditas. </p>
<p class="ln">Sollers acumen mille causas invenit, <span class="ln-no">20</span></p>
<p class="ln">Per quas videre possit illam saepius. </p>
<p class="ln">Cotidiana capta consuetudine </p>
<p class="ln">Paulatim facta est advenae submissior; </p>
<p class="ln">Mox artior revinxit animum copula. </p>
<p class="ln">Hic dum consumit noctes custos diligens, <span class="ln-no">25</span></p>
<p class="ln">Desideratum est corpus ex una cruce. </p>
<p class="ln">Turbatus miles factum exponit mulieri. </p>
<p class="ln">At sancta mulier: Non est quod timeas, ait, </p>
<p class="ln">Virique corpus tradit figendum cruci,  </p>
<p class="ln">Ne subeat ille poenas neglegentiae. <span class="ln-no">30</span></p>
<p class="ln">Sic turpitudo laudis obsedit locum. </p>

</div>

<div class="poem">
<h3 id="fabula-14">Fabula 14</h3>  
<p class="poem-title">Duo iuvenes sponsi dives et pauper:  Fortunam interdum praeter spem hominibus favere.</p>

<p class="ln">Unam expetebant virginem iuvenes duo; </p>
<p class="ln">Vicit locuples genus et formam pauperis. </p>
<p class="ln">Ut nuptiarum dictus advenit dies, </p>
<p class="ln">Amans dolorem quia non poterat perpeti, </p>
<p class="ln">Maerens propinquos contulit se in hortulos, <span class="ln-no">5</span></p>
<p class="ln">Quos ultra paulo villa splendida divitis </p>
<p class="ln">Erat acceptura virginem e matris sinu, </p>
<p class="ln">Parum ampla in urbe visa quod fuerat domus. </p>
<p class="ln">Pompa explicatur, turba concurrit frequens, </p>
<p class="ln">Et coniugalem praebet Hymenaeus facem. <span class="ln-no">10</span></p>
<p class="ln">Asellus autem, qui solebat pauperi </p>
<p class="ln">Quaestum referre, stabat portae in limine. </p>
<p class="ln">Illum puellae casu conducunt suae, </p>
<p class="ln">Viae labores teneros ne laedant pedes. </p>
<p class="ln">Repente caelum, Veneris misericordia, <span class="ln-no">15</span></p>
<p class="ln">Ventis movetur, intonat mundi fragor </p>
<p class="ln">Noctemque densis horridam nimbis parat: </p>
<p class="ln">Lux rapitur oculis et simul vis grandinis </p>
<p class="ln">Effusa trepidos passim comites dissipat, </p>
<p class="ln">Sibi quemque cogens petere praesidium fuga. <span class="ln-no">20</span></p>
<p class="ln">Asellus notum proximum tectum subit </p>
<p class="ln">Et voce magna sese venisse indicat.  </p>
<p class="ln">Procurrunt pueri, pulchram aspiciunt virginem </p>
<p class="ln">Et admirantur: deinde domino nuntiant. </p>
<p class="ln">Inter sodales ille paucos accubans <span class="ln-no">25</span></p>
<p class="ln">Amorem crebris avocabat poculis. </p>
<p class="ln">Ubi nuntiatum est, recreatus gaudiis </p>
<p class="ln">Hortante Baccho et Venere, dulces perficit </p>
<p class="ln">Aequalitatis inter plausus nuptias. </p>
<p class="ln">Quaerunt parentes per praeconem filiam; <span class="ln-no">30</span></p>
<p class="ln">Novus maritus coniuge amissa dolet. </p>
<p class="ln">Quid esset actum postquam populo innotuit, </p>
<p class="ln">Omnes favorem comprobarunt caelitum. </p>

</div>

<div class="poem">
<h3 id="fabula-15">Fabula 15</h3>  
<p class="poem-title">Aesopus et domina:  Quam noceat saepe verum dicere.</p>

<p class="ln">Aesopus turpi cum serviret feminae, </p>
<p class="ln">Quae se expingendo totum intricaret diem, </p>
<p class="ln">Vestem, uniones, aurum, argentum sumeret, </p>
<p class="ln">Nec inveniret digito qui se tangeret: </p>
<p class="ln">Licetne paucis? inquit&#2014;Dicas.&#2014;Censeo, <span class="ln-no">5</span></p>
<p class="ln">Quidvis efficies, cultum si deposueris.&#2014; </p>
<p class="ln">Adeone per me videor tibi meliuscula?&#2014; </p>
<p class="ln">Immo, nisi dederis, sponda cessabit tua. </p>
<p class="ln">&#2014;At non cessabunt latera respondit tua, </p>
<p class="ln">Et obiurgari iussit servum garrulum. <span class="ln-no">10</span></p>
<p class="ln">Post paulo armillam tollit fur argenteam.  </p>
<p class="ln">Eam non apparere ut dictum est mulieri, </p>
<p class="ln">Furore plena vocat omnes et verbera </p>
<p class="ln">Proponit gravia, verum si non dixerint. </p>
<p class="ln">Aliis minare inquit me non falles, era; <span class="ln-no">15</span></p>
<p class="ln">Flagris sum caesus, verum quia dixi modo. </p>

</div>

<div class="poem">
<h3 id="fabula-16">Fabula 16</h3>  
<p class="poem-title">Gallus lectica a felibus vectus:  Nimiam securitatem saepe in periculum homines ducere.</p>

<p class="ln">Feles habebat gallus lecticarios. </p>
<p class="ln">Hunc gloriosum vulpes ut vidit vehi, </p>
<p class="ln">Sic est locuta: Moneo praecaveas dolum; </p>
<p class="ln">Istorum vultus namque si consideras, </p>
<p class="ln">Praedam portare iudices, non sarcinam. <span class="ln-no">5</span></p>
<p class="ln">[ * * * ]</p>
<p class="ln">Postquam esurire coepit societas fera, </p>
<p class="ln">Discerpsit dominum et fecit partes facinoris. </p>

</div>

<div class="poem">
<h3 id="fabula-17">Fabula 17</h3>  
<p class="poem-title">Scrofa parturiens et lupus:  Faciendum prius de homine periculum, quam eius te committas fidei.</p>

<figure class="illustration">
  <img src="images/l6-f19-547-24-71-stein-Scrofa_parturiens_et_lupus.png"
       alt="lupus et sus" />
  <figcaption>Accurrit lupus et obstetricis partibus se posse fungi dixit, promittens opem.
  </figcaption>
</figure>

<p class="ln">Premente partu scrofa cum gemeret iacens, </p>
<p class="ln">Accurrit lupus et obstetricis partibus  </p>
<p class="ln">Se posse fungi dixit, promittens opem. </p>
<p class="ln">Quae vero nosset pectoris fraudem improbi, </p>
<p class="ln">Suspectum officium repudiavit malefici <span class="ln-no">5</span></p>
<p class="ln">Et: Satis est inquit si recedis longius. </p>
<p class="ln">Quod si perfidiae se commisisset lupi, </p>
<p class="ln">Pari dolore fata deflesset sua. </p>

</div>

<div class="poem">
<h3 id="fabula-18">Fabula 18</h3>  
<p class="poem-title">Aesopus et servus profugus:  Non esse malo addendum malum.</p>

<p class="ln">Servus profugiens dominum naturae asperae, </p>
<p class="ln">Aesopo occurrit notus e vicinia. </p>
<p class="ln">Quid tu confusus?&#2014;Dicam tibi clare, pater, </p>
<p class="ln">Hoc namque es dignus appellari nomine, </p>
<p class="ln">Tuto querela quia apud te deponitur. <span class="ln-no">5</span></p>
<p class="ln">Plagae supersunt, desunt mihi cibaria; </p>
<p class="ln">Subinde ad villam mittor sine viatico. </p>
<p class="ln">Domi si cenat, totis persto noctibus, </p>
<p class="ln">Sive est vocatus, iaceo ad lucem in semita. </p>
<p class="ln">Emerui libertatem, canus servio. <span class="ln-no">10</span></p>
<p class="ln">Ullius essem culpae mihi si conscius, </p>
<p class="ln">Aequo animo ferrem; numquam sum factus satur </p>
<p class="ln">Et super infelix saevum patior dominium. </p>
<p class="ln">Has propter causas et quas longum est promere, </p>
<p class="ln">Abire destinavi quo tulerint pedes. <span class="ln-no">15</span></p>
<p class="ln">Ergo inquit audi: cum mali nil feceris,  </p>
<p class="ln">Haec experiris, ut refers, incommoda; </p>
<p class="ln">Quid si peccaris? quae te passurum putas? </p>
<p class="ln">Tali consilio est a fuga deterritus. </p>

</div>

<div class="poem">
<h3 id="fabula-19">Fabula 19</h3>  
<p class="poem-title">Equus quadrigalis in pistrinum venumdatus:  Ferendum esse aequo animo quicquid acciderit.</p>

<p class="ln">Equum ex quadriga multis palmis nobilem </p>
<p class="ln">Abegit quidam et in pistrinum vendidit. </p>
<p class="ln">Productus ad bibendum cum foret a molis, </p>
<p class="ln">In circum aequales ire conspexit suos, </p>
<p class="ln">Ut grata ludis redderent certamina. <span class="ln-no">5</span></p>
<p class="ln">Lacrimis obortis: Ite felices ait; </p>
<p class="ln">Celebrate sine me cursu sollemnem diem; </p>
<p class="ln">Ego quo scelesta furis attraxit manus, </p>
<p class="ln">Ibi sorte tristi fata deflebo mea. </p>

</div>

<div class="poem">
<h3 id="fabula-20">Fabula 20</h3>  
<p class="poem-title">Ursus esuriens.</p>

<p class="ln">Si quando in silvis urso desunt copiae, </p>
<p class="ln">Scopulosum ad littus currit et prendens petram </p>
<p class="ln">Pilosa crura sensim demittit vado; </p>
<p class="ln">Quorum inter villos simul haeserunt canceres, </p>
<p class="ln">In terram abripiens excutit praedam maris  <span class="ln-no">5</span></p>
<p class="ln">Escaque fruitur passim collecta vafer. </p>
<p class="ln">Ergo etiam stultis acuit ingenium fames. </p>

</div>

<div class="poem">
<h3 id="fabula-21">Fabula 21</h3>  
<p class="poem-title">Viator et corvus:  Verbis saepenumero homines decipi solere.</p>

<p class="ln">Quidam per agros devium carpens iter </p>
<p class="ln">Ave exaudivit et moratus paululum, </p>
<p class="ln">Adesse ut vidit neminem, cepit gradum. </p>
<p class="ln">Iterum salutat idem ex occulto sonus. </p>
<p class="ln">Voce hospitali confirmatus restitit, <span class="ln-no">5</span></p>
<p class="ln">Ut quisquis esset par officium reciperet. </p>
<p class="ln">Cum circumspectans errore haesisset diu </p>
<p class="ln">Et perdidisset tempus aliquot milium, </p>
<p class="ln">Ostendit sese corvus et supervolans </p>
<p class="ln">Ave usque ingessit. Tum se lusum intellegens: <span class="ln-no">10</span></p>
<p class="ln">At male tibi sit inquit ales pessime, </p>
<p class="ln">Qui festinantis sic detinuisti pedes. </p>

</div>

<div class="poem">
<h3 id="fabula-22">Fabula 22</h3>  
<p class="poem-title">Pastor et capella:  Nihil ita occultum esse, quod non reveletur.</p>

<p class="ln">Pastor capellae cornu baculo fregerat: </p>
<p class="ln">Rogare coepit ne se domino proderet.  </p>
<p class="ln">Quamvis indigne laesa, reticebo tamen; </p>
<p class="ln">Sed res clamabit ipsa quid deliqueris. </p>

</div>

<div class="poem">
<h3 id="fabula-23">Fabula 23</h3>  
<p class="poem-title">Serpens et lacerta:  Ubi leonis pellis deficit, vulpinam insuendam esse, hoc est, ubi deficiunt vires, astu utendum.</p>

<p class="ln">Serpens lacertam forte aversam prenderat; </p>
<p class="ln">Quam devorare patula cum vellet gula, </p>
<p class="ln">Arripuit illa prope iacentem surculum, </p>
<p class="ln">Et pertinaci morsu transversum tenens, </p>
<p class="ln">Avidum sollerti rictum frenavit mora. <span class="ln-no">5</span></p>
<p class="ln">Praedam dimisit ore serpens irritam. </p>

</div>

<div class="poem">
<h3 id="fabula-24">Fabula 24</h3>  
<p class="poem-title">Cornix et ovis:  Multos lacessere debiles et cedere fortibus.</p>

<figure class="illustration">
  <img src="images/l6-f26-553-79-130-stein-Cornix_et_ouis.png"
       alt="cornix stat in ovem" />
  <figcaption>Odiosa cornix super ovem consederat...
  </figcaption>
</figure>

<p class="ln">Odiosa cornix super ovem consederat; </p>
<p class="ln">Quam dorso cum tulisset invita et diu: </p>
<p class="ln">Hoc inquit si dentato fecisses cani, </p>
<p class="ln">Poenas dedisses. Illa contra pessima: </p>
<p class="ln">Despicio inermes, eadem cedo fortibus; <span class="ln-no">5</span></p>
<p class="ln">Scio quem lacessam, cui dolosa blandiar; </p>
<p class="ln">Ideo senectam mille in annos prorogo.  </p>

</div>

<div class="poem">
<h3 id="fabula-25">Fabula 25</h3>  
<p class="poem-title">Servus et dominus:  Nullum maledictum esse gravius conscientia.</p>

<p class="ln">Cum servus nequam Socrati malediceret, </p>
<p class="ln">Uxorem domini qui corrupisset sui, </p>
<p class="ln">Idque ille sciret notum circumstantibus: </p>
<p class="ln">Places tibi inquit quia cui non debes places; </p>
<p class="ln">Sed non impune, quia cui debes non places. <span class="ln-no">5</span></p>

</div>

<div class="poem">
<h3 id="fabula-26">Fabula 26</h3>  
<p class="poem-title">Lepus et bubulcus:  Multos verbis blandos esse, pectore infideles.</p>

<figure class="illustration">
  <img src="images/l6-f28-22-63-119-stein-Lepus_et_bubulcus.png"
       alt="" />
  <figcaption>
  </figcaption>
</figure>

<p class="ln">Cum venatorem celeri pede fugeret lepus </p>
<p class="ln">Et a bubulco visus veprem irreperet: </p>
<p class="ln">Per superos oro perque spes omnes tuas, </p>
<p class="ln">Ne me indices, bubulce; nihil umquam mali </p>
<p class="ln">Huic agro feci. Et rusticus: Ne timueris; <span class="ln-no">5</span></p>
<p class="ln">Late securus. Iamque venator sequens: </p>
<p class="ln">Quaeso, bubulce, numquid huc venit lepus? </p>
<p class="ln">Venit, sed abiit hac ad laevam; et dexteram </p>
<p class="ln">Demonstrat nutu partem. Venator citus </p>
<p class="ln">Non intellexit seque e conspectu abstulit.  <span class="ln-no">10</span></p>
<p class="ln">Tunc sic bubulcus: Ecquid est gratum tibi, </p>
<p class="ln">Quod te celavi? Linguae prorsus non nego </p>
<p class="ln">Habere atque agere maximas me gratias; </p>
<p class="ln">Verum oculis ut priveris opto perfidis. </p>

</div>

<div class="poem">
<h3 id="fabula-27">Fabula 27</h3>  
<p class="poem-title">Meretrix et iuvenis:  Multa esse nobis iocunda quae tamen sunt incommoda.</p>

<figure class="illustration">
  <img src="images/l6-f29-555-50-104-stein-Meretrix_et_iuuenis.png"
       alt="" />
  <figcaption>
  </figcaption>
</figure>

<p class="ln">Cum blandiretur iuveni meretrix perfida, </p>
<p class="ln">Et ille laesus multis saepe iniuriis </p>
<p class="ln">Tamen praeberet sese facilem mulieri, </p>
<p class="ln">Sic insidiatrix: Omnes muneribus licet </p>
<p class="ln">Contendant, ego te plurimi facio tamen. <span class="ln-no">5</span></p>
<p class="ln">Iuvenis recordans quotiens deceptus foret: </p>
<p class="ln">Libenter, inquit, mea lux, hanc vocem audio, </p>
<p class="ln">Non quod fidelis, sed quod iucunda est mihi. </p>

</div>

<div class="poem">
<h3 id="fabula-28">Fabula 28</h3>  
<p class="poem-title">Fiber.</p>

      <figure class="illustration">  
	<img src="./images/l6-f30-118-barlow-Fiber.png"
	     alt="castores canibus persecutos" />
	<figcaption>...venator namque simul invenit remedium, omittit ipsum persequi et vocat canes.
	</figcaption>
      </figure>
      
<p class="ln">Canes effugere cum iam non possit fiber, </p>
<p class="ln">(Graeci loquaces quem dixerunt castorem </p>
<p class="ln">Et indiderunt bestiae nomen dei, </p>
<p class="ln">Illi qui iactant se verborum copia),  </p>
<p class="ln">Abripere morsu fertur testiculos sibi, <span class="ln-no">5</span></p>
<p class="ln">Quia propter illos sentiat sese peti. </p>
<p class="ln">Divina quod ratione fieri non negem; </p>
<p class="ln">Venator namque simul invenit remedium, </p>
<p class="ln">Omittit ipsum persequi et vocat canes. </p>
<p class="ln">Hoc si praestare possent homines, ut suo <span class="ln-no">10</span></p>
<p class="ln">Vellent carere, tuti posthac viverent; </p>
<p class="ln">Haud quisquam insidias nudo faceret corpori. </p>

</div>

<div class="poem">
<h3 id="fabula-29">Fabula 29</h3>  
<p class="poem-title">Papilio et vespa:  Non praeteritam sed praesentem aspiciendam esse fortunam.</p>

<p class="ln">Papilio vespam praetervolitans viderat. </p>
<p class="ln">O sortem iniquam! dum vivebant corpora, </p>
<p class="ln">Quorum ex reliquiis animam nos accepimus, </p>
<p class="ln">Ego eloquens in pace, fortis proeliis, </p>
<p class="ln">Arte omni princeps inter aequales fui. <span class="ln-no">5</span></p>
<p class="ln">En cuncta: levitas putris et volito cinis! </p>
<p class="ln">Tu qui fuisti mulus clitellarius, </p>
<p class="ln">Quemcumque visum est laedis infixo aculeo. </p>
<p class="ln">Et vespa dignam moribus vocem edidit: </p>
<p class="ln">Non qui fuerimus, sed qui nunc simus vide.  <span class="ln-no">10</span></p>

</div>

<div class="poem">
<h3 id="fabula-30">Fabula 30</h3>  
<p class="poem-title">Terraneola et vulpes:  Pravis non esse fidem adhibendam.</p>

<p class="ln">Avis quam dicunt terraneolam rustici, </p>
<p class="ln">In terra nidum quia componit scilicet, </p>
<p class="ln">Forte occucurrit improbae vulpeculae; </p>
<p class="ln">Qua visa, pennis altius se sustulit. </p>
<p class="ln">Salve inquit illa cur me fugisti, obsecro? <span class="ln-no">5</span></p>
<p class="ln">Quasi non abunde sit mihi in prato cibus, </p>
<p class="ln">Grilli, scarabaei, locustarum copia: </p>
<p class="ln">Nihil est quod metuas: ego te multum diligo </p>
<p class="ln">Propter quietos mores et vitam probam. </p>
<p class="ln">Respondit contra: Tu quidem bene praedicas; <span class="ln-no">10</span></p>
<p class="ln">In campo non sum, sed par sub divo tibi. </p>
<p class="ln">Quin sequere: salutem tibi non committo meam. </p>

</div>

<div class="poem">
<h3 id="epilogus">Epilogus</h3>  

<p class="ln">Hoc qualecumque est Musa quod ludit mea,</p>
<p class="ln">Nequitia pariter laudat et frugalitas,</p>
<p class="ln">Sed haec simpliciter;  illa tacite irascitur.</p>

</div>
    
    
  </body>
</html>
